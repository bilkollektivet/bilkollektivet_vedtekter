Vedtekter for Bilkollektivet
============================

_Vedtatt av årsmøtet 15. juni 2022_

## 1. ORGANISASJON

Bilkollektivet SA, heretter kalt Bilkollektivet, er et samvirkeforetak for
deling av kjøretøy. Bilkollektivet har et vekslende antall medlemmer og derav
vekslende egenkapital. Medlemmenes ansvar er begrenset til deres andelsinnskudd.

Bilkollektivet har egen administrasjon under ledelse av en ansatt direktør.
Bilkollektivets forretningskontor ligger i Oslo kommune.


## 2. FORMÅL

Bilkollektivet er en ideell organisasjon som tilbyr delte kjøretøy som
erstatning for privatbiler. Vi skal gjennom dette bidra til et grønnere og bedre
miljø med færre biler og mindre unødvendig kjøring. Gjennom en solid,
demokratisk medlemsorganisasjon tilbyr vi attraktive delingsordninger til et
bredt lag av befolkningen.

Bilkollektivet kan i tillegg eie eller engasjere seg i andre aktiviteter eller
anlegg som er i tråd med og støtter opp under ovennevnte formål.


## 3. OVERSKUDD

Et eventuelt overskudd skal godskrives Bilkollektivets egenkapital.


## 4. MEDEIER I BILKOLLEKTIVET

Eierskap i Bilkollektivet er åpent for alle som er myndige, og skjer ved
betaling av andelsinnskudd. Andelen er fritt omsettelig til kjøper som
tilfredsstiller kravene til eierskap, jf. samvirkelovens § 20 (2).
Andelsinnskuddet er kr 1.800,-.

Det er ingen kontingent tilknyttet eierskapet.

Ved avslutning av eierskapet har medeiere krav på å få tilbakebetalt sitt
andelsinnskudd, fratrukket det til enhver tid gjeldende administrasjonsgebyr.
Tilbakebetalingen skal finne sted senest 8 uker etter skriftlig varsel.

Andelsinnskudd forrentes ikke.

Alle medeiere har forslags- og stemmerett i årsmøtet.

Medeiere som av historiske årsaker har kjøpt flere andeler, brøker av andeler
og/eller betalt ulike beløp for eierskapet, også mens Bilkollektivet var et
andelslag, har likevel kun ett eierskap i dagens samvirkeforetak, jf. stemmerett
i kap. 9.


## 5. BRUKER AV TJENESTENE

Bilkollektivets vilkår fastsetter plikter og rettigheter til bruk av
bilkollektivets tjenester, utover hva som er spesifisert i vedtektene og
gjeldende priser. Vilkårene skal legge til rette for at brukerne av
bilkollektivets tjenester kan benytte disse på mest mulig hensiktsmessig måte,
med minimalt av administrative hindre. For eksempel bør en bruker som leier en
bil hos bilkollektivet, i størst mulig grad kunne benytte denne som sin egen bil
i leieperioden.

Brukere kan velge mellom flere ulike medlemsmodeller med bruks- og
betalingsbetingelser tilpasset ulikt bruksmønster og behov. Utformingen av
Bilkollektivets medlemsmodeller besluttes av styret.

Bilkollektivet skal på nonprofit-grunnlag kunne drive kommersiell virksomhet
overfor ikke-medlemmer, herunder, men ikke begrenset til, bilbruk som
abonnementstjenester for bedrifter, organisasjoner, lag eller enkeltpersoner;
administrative tjenesteytelser for tredjepart, herunder, men ikke begrenset til,
andre bildelingsselskaper eller andre typer bildelingssammenslutninger; samt
samarbeid med tredjepart om eierskap eller leasing av kjøretøyer/fremkomstmidler
og andre eiendeler.

Det tilligger styret å godkjenne retningslinjer for slike tjenester.


## 6. ÅRSMØTET

Bilkollektivets øverste organ er årsmøtet. Hvert medlemskap har én stemme i
årsmøtet. Ordinært årsmøte skal finne sted senest 20. juni hvert år. Styret skal
skriftlig varsle medlemmene om årsmøtet minst 6 uker på forhånd. Varslet skal
omfatte tid for møtet samt valgkomiteens innstilling til nytt styre. Saker
fremmet av medlemmer, herunder alternative forslag til styrets sammensetning,
skal være styret i hende senest 2 uker før årsmøtet. Innkalling og endelig
saksliste skal meddeles medlemmene skriftlig 1 uke før årsmøtet. Årsmøtet kan
ikke behandle saker som ikke er ført på sakslisten. Årsregnskap, årsmelding og
revisjonsmelding gjøres tilgjengelig for medlemmene på forsvarlig vis, slik at
dokumentene ikke er offentlig tilgjengelig. Det skal fremkomme i innkallingen
hvordan dokumentene er tilgjengeliggjort.

Etter å ha valgt møteleder, skal årsmøtet behandle følgende saker:

* Godkjenne innkalling og saksliste.
* Velge 2 personer til å underskrive protokollen.
* Godkjenne styrets årsmelding og Bilkollektivets regnskap.
* Gjennomgå styrets budsjett.
* Vedta styrets honorar.
* Velge styreleder, nestleder, styremedlemmer og varamedlemmer til styret, jf.
  kapittel 7 – Styret.
* Velge revisor.
* Velge valgkomité.
* Behandle eventuelle innkomne saker.

Det skal innkalles til ekstraordinært årsmøte dersom minimum 10 % av
Bilkollektivets medlemmer eller minst to av styrets medlemmer krever det. Styret
skal skriftlig kalle inn til ekstraordinært årsmøte med 2 ukers varsel vedlagt
saksliste og forslag til vedtak fra dem som krever møtet. Bare forhåndsvarslet
saksliste kan behandles.


## 7. STYRET

Bilkollektivet ledes av et styre. Styret er Bilkollektivets høyeste organ mellom
årsmøtene. Styret skal bestå av et ulikt antall medlemmer på mellom 5 og 7
personer etter årsmøtets valg. Det skal tilstrebes kjønnsbalanse i styret.
Leder, nestleder og styremedlemmene velges for 2 år, mens minst 2 varamedlemmer
velges for 1 år. Styremedlemmer kan gjenvelges. Styreleder velges i partallsår,
nestleder i oddetallsår. Ved behov for supplering kan styreleder eller nestleder
velges for ett år. For at styret skal være beslutningsdyktig, må et flertall av
styremedlemmene, eller deres varamedlemmer, inkludert styreleder eller
nestleder, være til stede. Styret instruerer direktør i saker som faller utenfor
dennes fullmakt.

I tillegg skal styret:

* Ansette og instruere direktør.
* Kontrollere at direktør driver Bilkollektivets virksomhet i henhold til
  Bilkollektivets formål og etter årsmøtets vedtak og retningslinjer.
* Utarbeide årsmelding og regnskap.
* Fastsette langsiktig strategi for Bilkollektivet.
* Utarbeide budsjett.


## 8. DIREKTØR

Bilkollektivets daglige drift utføres av en direktør, ansatt av styret.

Direktør skal ha slik fullmakt gitt av styret. Direktør har møteplikt på
styremøter, samt talerett og forslagsrett.


## 9. UTESTENGNING OG SANKSJONER

Styret skal utarbeide kriterier og retningslinjer for når en medeier eller
bruker kan utestenges. Administrasjonen ved direktøren overlates kompetansen om
å gjøre vedtak om utestenging, jf. samvirkelovas § 23.

Den som er stengt ute, kan kreve at styret legger vedtaket fram for årsmøtet.

I tilfelle av utestengelse eller mislighold har Bilkollektivet motregningsrett i
medeiers andelsinnskudd og eventuelle depositum for alle utestående krav.

Administrasjonen kan ilegge gebyr eller beslutte midlertidig suspensjon av
medeiere og/eller brukere som ikke opptrer i tråd med Bilkollektivets vilkår
eller instruks.


## 10. VOLDGIFT

Tvister mellom en andelseier og Bilkollektivet skal avgjøres ved voldgift etter
reglene i voldgiftsloven.


## 11. VEDTEKTSENDRINGER

Disse vedtektene kan endres med 2/3 flertall på et årsmøte.


## 12. OPPLØSNING

Oppløsning av Bilkollektivet krever 2/3 flertall av alle medlemmer, eventuelt et
2/3 flertall på et ordinært årsmøte fulgt av 2/3 flertall på et ekstraordinært
årsmøte avholdt 2-4 uker senere.

Ved oppløsning skal Bilkollektivets eiendeler realiseres og den gjenværende
kapitalen disponeres på følgende måte:

Andelsinnskuddene tilbakebetales så langt det finnes dekning.

Eventuelt egenkapital etter innløsning av andelsinnskuddene skal fordeles mellom
medlemmene på grunnlag av betalte tjenester (eksklusive årskontingent, skader og
bøter) de to siste årene. Kapitalen som skal fordeles på denne måten, skal være
begrenset oppad til samlet sum to ganger andelsinnskuddene.

Eventuelt overskudd ut over to gang andelsinnskuddene skal deles likt av
Framtiden i våre hender, Norges Miljøvernforbund, Natur og ungdom og Norges
Naturvernforbund.


## 13. SIGNATUR

Bilkollektivets signatur innehas av styrets medlemmer i fellesskap.

Styret kan meddele signaturrett til:

* styreleder sammen med et navngitt styremedlem,
* eller til styreleder sammen med direktøren.
* Slik meddelt signaturrett kan kalles tilbake når som helst.
