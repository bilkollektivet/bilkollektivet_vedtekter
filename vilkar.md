Vilkår for bruk av Bilkollektivets tjenester
============================================

Disse vilkårene utgjør avtalen mellom Bilkollektivet og brukere av
Bilkollektivets tjenester. Vilkårene er besluttet av Bilkollektivets
medlemsvalgte styre den 14.12.2022, og er gjeldende for reservasjoner opprettet
fom 3.01.2023. Bruk av Bilkollektivets tjenester innebærer aksept av de til
enhver tid gjeldende vilkår.

Gjeldende vilkår vil alltid være tilgjengelig på Bilkollektivets nettsider og
ved reservasjon i Bilkollektivets App. Det er vilkårene ved
bestillingstidspunktet som gjelder for hver enkelt leieforhold.

## 1. Innledning

* Med «Bruker» menes den fysiske eller juridiske person som står som registrert
  leietaker av Bilkollektivets kjøretøy.
* Disse vilkårene regulerer bruken av Bilkollektivets tjenester, og dermed
  forholdet mellom «Bruker» og «Bilkollektivet».
* Bruker plikter å rette seg etter de til enhver tid gjeldende bestemmelser og
  vilkår. Alle Brukere skal være kjent med, og er forpliktet i henhold til denne
  avtalen.

Bilkollektivet tilbyr ulike typer
[Medlemskap](https://bilkollektivet.no/medlemskap/). Et Medlemskap er den
tilknytningsmodellen som en Bruker har valgt ved registrering hos
Bilkollektivet, og som gir Brukeren tilgang til Bilkollektivets tjenester. Noen
medlemskap inkluderer betaling av andelsinnskudd og gir medeierskap i
Bilkollektivet, mens andre ikke gjør det.

En «medeier» i Bilkollektivet er den fysiske eller juridiske person som er
registrert som medlem med andelsinnskudd i Bilkollektivet. Medeierene fastsetter
vårt formål og vedtekter, velger styre, og har tale-, forslags- og stemmerett i
Bilkollektivets årsmøte.

## 2. Brukers plikter

### 2.1 Registrering og godkjenning

Alle Brukere skal registreres og godkjennes av Bilkollektivet gjennom
Bilkollektivets systemer for dette. Bruker er til enhver tid ansvarlig for all
bruk av Bilkollektivets kjøretøy, samt utstyr og systemer som inngår i
Bilkollektivets tjeneste. Brukeren er ansvarlig for ethvert ansvar som springer
ut av avtalen.

Alle Brukere må ha førerkort som i følge Statens Vegvesen er gyldig i Norge.
Brukerens førerkort blir validert ved innmelding og kan kreves bekreftet
underveis i medlemskapet.

Alle Brukere er forpliktet til å beskytte innloggingsdata, smartkort,
drivstoffkort og annen informasjon for å hindre misbruk.

### 2.2. Reservasjon og avbestilling

Det er 18 års aldersgrense for reservasjon og bruk av Bilkollektivets kjøretøy.
Bilkollektivet står likevel fritt til å sette en annen aldersgrense for enkelte
kjøretøy eller kjøretøygrupper.

Kjøretøy kan reserveres for umiddelbar eller fremtidig bruk
(forhåndsreservasjon). Maksimal tid for forhåndsreservasjon og maksimal varighet
for en reservasjon kan variere mellom ulike medlemskap.

En reservasjon kan endres og avbestilles frem til reservasjonens starttid.
Avbestillinger og endringer blir belastet i henhold til enhver tid gjeldende
[prisliste](https://bilkollektivet.no/priser/).

### 2.3 Bruk av kjøretøy

Bruker er ansvarlig for at all bruk av kjøretøyet er i samråd med den til enhver
dit gjeldende lovgiving, og at kjøretøyet er i forskriftsmessig stand under
kjøring.

Normalt skal Bruker også være fører av kjøretøyet. En Bruker kan låne bort bilen
til en annen person dersom begge er registrert i samme Medlemskap i
Bilkollektivets systemer. Det er også tillatt å la en annen person føre bilen,
så lenge Bruker selv er tilstede i bilen. I begge disse tilfellene er det Bruker
(som er registrert som leietaker i Bilkollektivets systemer) som er ansvarlig
for leieforholdet i henhold til denne avtalen.

Det er ikke tillatt å låne bort bilen til en person som ikke er registrert som
bruker hos Bilkollektivet, eller som har fått bruksretten suspendert (sperret
for booking i systemet).

Øvelseskjøring er tillatt i alle personbiler. Bruker må selv undersøke om den
aktuelle bilmodellen er egnet til dette formålet og at øvelseskjøringen kan
gjennomføres på forsvarlig måte.

Alle biler kan fritt benyttes innen Europa. For turer utenfor Europa må det
gjøres egen avtale med Bilkollektivet i god tid før planlagt avreise.

Det er tillatt å transportere dyr i varebiler eller i lasterom, men ikke i
persondelen av bilene. Bruker har et særlig ansvar for fjerning av ev. dyrehår,
lukt, eller liknende etter slik transport. Bilkollektivet står fritt til å
reservere enkelte kjøretøy mot transport av dyr.

Kjøretøyene kan kun benyttes innen reservert tidsrom. Bruk av kjøretøy uten
gyldig reservasjon, eksempelvis ved for sen levering, belastes etter egne time-
eller dagspriser og gebyrer i henhold til den til enhver tid gjeldende
prisliste.

### 2.4 Drivstoff, lading og vask

Bilens drivstoffkort eller ladebrikke skal benyttes ved fylling av drivstoff
eller lading. Drivstoffkortet skal også benyttes i forbindelse med rengjøring.
Bruker er ansvarlig for at kort og koder som er gjort tilgjengelig blir
behandlet forsvarlig. Bruker vil bli gjort ansvarlig for eventuelt misbruk. Tapt
drivstoffkort/ladebrikke og/eller koder på avveie må straks meldes til
Bilkollektivet.

Bruker er ansvarlig for rengjøring av bilen før tilbakelevering (se punkt 2.5).

### 2.5 Retur av kjøretøy og avslutning av reservasjon

Bruker er ansvarlig for kjøretøyet frem til reservasjonen er korrekt avsluttet.
Kjøretøyet skal leveres tilbake i samme stand, tilstrekkelig rengjort, med
drivstoff/ladenivå eller andre krav som angitt i appen (ev. plugget inn i lader)
og med samme utstyr som da det ble hentet.

Kjøretøyet skal leveres tilbake til sin faste oppstillingsplass i tråd med
kjøretøyets parkeringsinformasjon. Dersom parkering på anvist plass ikke er
tilgjengelig, skal Bilkollektivet kontaktes umiddelbart for nærmere
instruksjoner om hvor kjøretøyet skal hensettes.

Parkering av kjøretøyet utenfor anvist plass, eller område, uten Bilkollektivets
samtykke, gjøres på Brukers eget ansvar, og Bruker er ansvarlig for å dekke alle
Bilkollektivets utgifter og gebyr forbundet med dette, inkludert driftstap og
dekningskjøp som ikke med rimelighet kan unngås.

Mangler ved tilbakelevering, som for eksempel levering av tilgriset bil, for sen
levering, levering uten nødvendig utstyr og/eller levering utenfor anvist plass,
anses som mislighold.

## 3. Priser og betaling

Priser for bruk av kjøretøy fremkommer på
[Bilkollektivets nettside](https://bilkollektivet.no/priser/) og i Appen
ved bestilling. Ved motstrid er det prisene i Appen som gjelder.

Inkludert i prisen er drivstoff (inklusive strøm/hurtiglading), forsikring,
vedlikehold, og parkering på kjøretøyets faste oppstillingsplass. Ut over dette
er Bruker ansvarlig for alle utgifter som følger av bruken. Passering av
Autopass-bomstasjoner, ferger, bruer eller liknende trekkes automatisk på
brukerens registrerte betalingskort basert på informasjon fra bomselskapet.
Trekket gjøres fortløpende så fort denne informasjonen er tilgjengelig.

[Vilkår for øvrige priser og gebyrer](https://bilkollektivet.no/vilkar-for-gjeldende-priser-og-gebyrer/)
er tilgjengelig på Bilkollektivets nettsider og anses som en integrert del av denne
avtalen. Leiepriser er også tilgjengelig i appen ved reservasjon. Ved motstrid
mellom prisliste publisert på Bilkollektivets nettsider og prisene i appen, har
prisene i appen forrang.

Bilkollektivet kan etterbelaste ethvert krav som refererer seg til gebyrer,
bøter/forelegg, utgifter til tilbaketransport ved mislighold eller levering av
bilen til annet sted enn avtalt, innkrevingsgebyr, forsinkelsesrenter og andre
utlegg som Bilkollektivet ikke er ansvarlig for etter denne avtalen.
Bilkollektivet kan også etterbelaste krav som referer seg til vask, rens,
reparasjoner og vedlikehold som kommer av skade eller mislighold av denne
avtalen.

Bilkollektivet forbeholder seg retten til å utføre kredittsjekk og kan nekte
medlemskap for søkere med dårlig kredittverdighet.

Ved manglende betaling vil Brukers konto bli stengt, og ved fremdeles manglende
betaling etter gjentatte purringer vil fremtidige reservasjoner bli kansellert.
Utestående krav vil etter forutgående varsel, bli sendt til inkasso.

## 4. Skade, feil og mangler

### 4.1 Generelt

Med «feil og mangel» regnes driftsmessige og/eller tekniske forhold som påvirker
Brukers mulighet til å gjennomføre reservasjonen som planlagt. Eksempel på
mangel kan være teknisk feil ved kjøretøy eller reservasjon, kjøretøyets behov
for service/reparasjon, en skade ved reservasjonens start eller at kjøretøy er
så sterkt tilgriset at det ikke lar seg benytte.

### 4.2 Brukers ansvar ved skade, tyveri, feil eller mangel på kjøretøyet

Bruker er ansvarlig for alle skader, tyveri og tredjepartsansvar som oppstår i
løpet av reservasjonen.

Bruker plikter straks å varsle Bilkollektivet om skader, tyveri, feil og
mangler. Bruker skal ifølge Bilkollektivets instruks bistå til å utbedre feil og
mangler som kan avhjelpes på stedet.

Ved skade på, eller forårsaket av kjøretøyet, skal forsikringsselskapets
skademeldingsskjema fylles ut av Bruker og eventuell motpart. Tyveri, brann,
hærverksskader, personskader eller skader på dyr skal i tillegg meldes til
politiet i samarbeid med Bilkollektivet.

Dersom det oppstår skade eller feil underveis i en reservasjon skal Bruker, hvis
Bilkollektivet vurderer det nødvendig, bistå med å få brakt kjøretøy til
reparasjon. Dersom annet ikke er avtalt med Bilkollektivet, forblir Bruker
ansvarlig for kjøretøyet inntil dette er returnert til sin faste
oppstillingsplass iht punkt 2.5 i denne avtalen.

Ved manglende innmelding av skader som er oppstått i løpet av et leieforhold,
kan Bilkollektivet belaste Bruker for hele reparasjonsbeløpet og omkostninger
til håndtering og utbedring av skaden i tillegg til eventuelle gebyrer som
fremkommer av [Vilkår for øvrige priser og gebyrer](https://bilkollektivet.no/vilkar-for-gjeldende-priser-og-gebyrer/).

### 4.3 Bilkollektivets ansvar ved skade, tyveri, feil eller mangel

Dersom det oppstår skade, feil og mangler som påvirker Brukers mulighet til å
gjennomføre reservasjonen, skal Bilkollektivet i rimelig utstrekning bistå for å
avhjelpe og utbedre feil og mangler slik at Bruker får gjennomført
reservasjonen.

Bistanden skal ytes innenfor Bilkollektivets åpningstid og de muligheter som til
enhver tid finnes i Bilkollektivets systemplattform, med veiledning,
fjernstyring av kjøretøy og bookingsystem, samt eventuell bestilling av
veihjelp/assistanse på stedet.

Dersom dette ikke løser problemet skal Bilkollektivet, dersom det er praktisk
mulig, søke å flytte Brukers reservasjon til en annen ledig bil i nærheten.

Bilkollektivet kan bistå Bruker med erstatningskjøretøy for hjemtransport
og/eller fortsatt reise. I den grad dette dekkes av forsikring eller veihjelp
vil Bruker kun belastes for Bilkollektivets utlegg i forbindelse med egenandel
knyttet til dette. Dersom det ikke dekkes av forsikring eller veihjelp vil
Bilkollektivet belaste bruker for hele utlegget i forbindelse med
erstatningskjøretøyet.

Bilkollektivet er ikke ansvarlig for økonomisk tap, inkludert dekningskjøp (som
taxi, leiebil eller annen transport), som følge av skade, tyveri, driftsstans,
at bestilt kjøretøy ikke er på plass, andre mangler eller forsinkelser ved
Bilkollektivets utførelse av tjenesten.

Bilkollektivet er ikke ansvarlig for tredjeparts tap, og Bruker skal holde
Bilkollektivet skadesløs for ethvert krav fra tredjepart forårsaket av Bruker.

Bilkollektivet er ikke ansvarlig for rene formueskader, rentetap, indirekte
skader eller følgeskader som produksjonsbortfall, eller uteblitt fortjeneste.

## 5. Forsikring og egenandel

### 5.1 Dekning og egenandel

Bilkollektivet er ansvarlig for at alle kjøretøy er forsikret med lovpålagt
ansvarsforsikring. Vilkår for ansvarsforsikring følger av Bilkollektivets avtale
med forsikringsselskapet.

For skader på kjøretøy som følge av for eksempel brann, tyveri, sammenstøt,
utforkjøring, velting, hærverk eller annen tilfeldig, plutselig ytre påvirkning,
gjelder den avtalen som er gjort med Bruker om egenandel og egenandelsreduksjon.

Brukers egenandel for skader og ansvar er begrenset oppad til kr. 15.000,-.
Reduksjon av egenandel ved skade kan bestilles på forhånd per tur, og reduserer
egenandelen til beløp som er oppgitt i [Vilkår for gjeldende priser og gebyrer](https://bilkollektivet.no/vilkar-for-gjeldende-priser-og-gebyrer/)
(avhengig av type medlemskap). Pris og beløp for egenandel er også oppgitt i
appen ved bestilling.

Begrensningen i ansvar knyttet til egenandel og egenandelsreduksjon gjelder ikke
for skader forårsaket av grov uaktsomhet fra Brukers side, og/eller hvor Bruker
har vært i brudd med vilkårene i denne avtalen. I slike tilfeller kan
Bilkollektivet kreve at Bruker skal dekke hele ansvaret i tillegg til andre
omkostninger og administrative utgifter Bilkollektivet har som følge av dette.

Reduksjon av egenandel ved skade må bestilles samtidig med reservasjon av
kjøretøy. Når en Bruker bestiller samme kjøretøy for to leieforhold, uten at det
har vært andre Brukere av kjøretøyet i mellomtiden, godtas ikke lavere egenandel
for det siste leieforholdet enn for det første.

Bilkollektivet kan bestemme at reduksjon av egenandel ved skade ikke gjøres
tilgjengelig for visse typer kjøretøy, og/eller enkelte Brukere med høy
skadefrekvens.

### 5.2 Hva som ikke dekkes

Bruker forplikter seg til å behandle kjøretøyet på en forsvarlig måte.
Uforsvarlig bruk kan medføre avkortning av ansvarsbegrensning og
sperring/utestengning av medlemskap.

Følgende er eksempler, men ikke uttømmende oversikt, over uforsvarlig bruk:

* benytte kjøretøyet i konkurranser, på bilbaner, til terrengkjøring,
  fartsprøver eller liknende
* ta kjøretøyet ut av Europa uten forutgående samtykke fra Bilkollektivet
* benytte kjøretøyet i ulovlig øyemed
* la kjøretøyet føres av sjåfør som ikke er registrert godkjent av
  Bilkollektivet (gjelder ikke ved øvelseskjøring og når registrert og ansvarlig
  Bruker er tilstede i bilen)
* gi startstrøm til andre kjøretøy ved hjelp av startkabler
* forlate kjøretøy ulåst
* røyke i bil
* fylle feil drivstoff

Brukers begrensning av egenandel knyttet skader gjelder ikke dersom kjøretøyet
brukes til budbil, taxi eller annen persontransport mot betaling.

Ved tilfeller der forsikringsselskapet søker regress på grunn av grov uaktsomhet
eller andre forhold som hviler på Bruker, skal Bruker erstatte Bilkollektivets
administrative utgifter i tillegg til regresskravet.

## 6. Sporing / skadedeteksjon

Kjøretøyene er utstyrt med sporingsutstyr som kan gi informasjon om posisjon,
hastighet, kjøremønster og mulig skade (skadedeteksjon).

Bilkollektivet kan benytte denne informasjonen på aggregert nivå i
forbedringsøyemed. Informasjonen vil da være knyttet til bilflåten (anonymisert)
og vil ikke knyttes til informasjon om Bruker.

Informasjon fra enkeltkjøretøy kan hentes inn i tilfelle av bruk av kjøretøy
utenfor gyldig reservasjon, mistanke om bruk av kjøretøy i strid med vilkår,
tapt/stjålet kjøretøy, skadesak, etter anmodning fra politiet, eller etter
samtykke med Bruker som har gyldig reservasjon.

## 7. Mislighold

Bruker er i mislighold av avtalen dersom denne ikke overholder de til enhver tid
gjeldende vilkår, instruks fra Bilkollektivet, eller er i brudd med gjeldende
lov eller forskrift. Betalingsmislighold utover 30 dager fra forfall anses som
vesentlig mislighold.

Bruker er ansvarlig for alle utgifter, kostnader og tap som skyldes mislighold,
inkludert gebyrer i tråd med den til enhver tid gjeldende prisliste.

Ved mistanke om mislighold, inkludert betalingsmislighold, kan Bilkollektivet,
uten foregående varsel, sperre tilgang til tjenesten og/eller suspendere
medlemskapet i påvente av undersøkelser eller tiltak for å avdekke eller utbedre
situasjonen.

Ved avdekket mislighold kan Bilkollektivet ekskludere Bruker fra Bilkollektivet.
Bilkollektivet kan også suspendere eller ekskludere andre Brukere på samme
medlemskap, stenge medlemskapet, avslutte ev. medeierskap og motregne ev.
utestående beløp mot andelsinnskudd.

## 8. Force Majeure

Bilkollektivet er fritatt for ethvert ansvar og kan ikke holdes ansvarlig dersom
Bilkollektivet blir forhindret fra å levere tjenesten eller leveringsplikten
blir urimelig tyngende som følge av omstendigheter Bilkollektivet ikke kan råde
over. Dette inkluderer, men er ikke begrenset til:

Arbeidskonflikter, alminnelig vareknapphet, mangler ved eller forsinkelser av
leveranser fra underleverandører eller produsenter, dataangrep, uplanlagt
nedetid på datasystemer, uforutsette verkstedsopphold, tyveri, teknisk feil ved
kjøretøy eller ladestasjoner, ekstremt vær, brann, krig, naturkatastrofer,
terror, epidemier, pandemier og innskrenking av tilgang på drivstoff.

## 9. Endringer i brukervilkårene

Bilkollektivet forbeholder seg retten til å endre vilkårene. De til enhver tid
gjeldende Brukervilkår er tilgjengelig på Bilkollektivet nettsider. Fortsatt
bruk av tjenesten etter at endringene har trådt i kraft, innebærer Brukers
aksept av de oppdaterte vilkårene.

## 10. Tvister og lovvalg

Avtalen mellom Bilkollektivet og Bruker av tjenesten reguleres av norsk rett.
Oslo tingrett er avtalt verneting.
